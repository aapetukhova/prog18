@au <a class="c_w" href="author?user="></a>
@ti Прасковья Борисова ыстаадаҕа ыалдьыттаата
@da 14.04.2015
@topic None
@url http://www.vecherniy.com/wall?id=54
Кулун тутар ый 4 күнүгэр Үрүҥ Хайа бөһүөлэгэр биир  бэлиэ түгэн буолан ааста. Ол курдук «Матери России» Саха сир ҥ инээҕи региональнай тэрилли ҥ итин Ҥ салайааччыта һ П.П.Борисова һ һ ыалдьытта һ ата. Кинини арыаллаан Ил Түмэн депутата Голомарева Е.Х., П Ү һ Ҥ расковья Петровна көмөлөһөөччүтэ Ө Яна Дмитриевна, улу Ө ус баһылыга Семенов И.И., улуус тыа Ҕ хаһаайыстыбатыгар управлениетын салайааччыта Неустроев А.В.  сарсыарда эрдэттэн Сааскылаахтан айаннаан биһиги нэһилиэкпитигэр кэллилэр. ҥ ҥ өКинилэри хоту дойду сиэринэн оскуола оҕолоро уонна учууталлар  олус иһирэхтик көрүстүлэр. Кэлбит күннэригэр Елена Христофоровна Үрүҥ Хайа орто оскуолатын  саха тылын  учууталыгар, нэһилиэк дьахталларын сэбиэтин бэрэссэдээтэлигэр Иванова Е.В. Бочуоттаах грамотаны үөрүүлээх быһыыга-майгыга туттарда. Ити кэнниттэн ыалдьыттар интернат дьиэтигэр киирэн итии астаах-үөллээх  остуолга чэйдээтилэр. Дьэ ол кэннэ кэлбит сыалларыгар ыраах ыстаадаҕа тахсаары, хомунар түбүккэ түстүлэр. «Анаабыр алмаастара» ААУо нефтебазатыттан уларсыллыбыт рабочай таҥастар оруобуна сөп буоллулар. Прасковья Петровна олус ис киирбэҕин, боростуой киһиэхэ чугаһын, дьиҥнээх саха Далбар Хотуна буоларын астына көрдүм. Оттон Елена Христофоровна уруккута бэйэм курдук эмиэ начальнай кылаас учуутала идэлээх. Кини көс олохтоох аҕыйах ахсааннаах норуоттар олохторун-дьаһахтарын тупсарар сокуоннары уонна дьаһаллары олоххо киллэрээри туруулаһа сылдьар тумус туттар киһибит буолар. Ыалдьыттарбыт сүрүн соруктара диэн тыаҕа олорор көс олохтоох дьахталлар олохторун-дьаһахтарын кытта билсии, бэйэлэрин үлэлэрин билиһиннэрии буолар.Таһаҕаспытын хомунан, бары  вездеходка олорон айанныыр буоллубут. Ыстаада ороҕун суолун тутуһан айаннаатыбыт. Вездеход суоппара Романов Н.Р., субу бөөлүүн эрэ Бегичев арыытыттан таба этин таһан аҕалбыт, 19 чаас айаннаан кэлбит эбит. Айаннаан кэлбит сирэ да ырааҕа сүрдээх. Бирээмэ 200-кэ км сири вездеходунан тэлэһийэ сүүрдэн кэлбит. Ол да буоллар аккаастаабакка, 4 №-дээх  ыстаада сууртанан  турар сиригэр айанната турдубут. Дьонум ыстаада, туундара диэни истэн эрэ билэллэр. Арай депутаппыт Елена Христофоровна эрэ мастаах сир табаларын билэр киһи. Балтараа чаас устата нэлэмэн туундара, уйаара-кэйээрэ кестүбэт  хаар устун  айаннаан истибит. Дьоммут бастаан хаары одуулаһа испиттэрэ, онтон көрбүтүм утуйан ыллылар, айан дьоно сылайдахтара. Мин да кабина кэннигэр олорор буолан, хаһааҥҥа дылы мээнэ лабыйыамый, саҥарарбын тохтоттум, аттыбар олорор доҕорум Айаал  Владимирович да ыйытара тохтоото. Онтон көрдөхпүнэ, хайа хаара хастаммыт курдук көстөр. Дьүүллээн көрбүтүм, ыраах болохтор тураллар эбит. Дьоммут эмиэ күө-дьаа буоллулар, хаартыскаҕа түһэрэ охсоору фотоаппарат үрдүгэр түстүлэр. Ол эрээри ыраахтар, түһэрэргэ табыгаһа суох, онон тохтоотубут. Чугаһаан вездеходтан таҕыстыбыт. Вездеходтан түһээппитин кытта харахпыт далыгар дьэрэкээн сонноох Далбар Хотуттар хаамса сылдьаллара көһүннэ. 4 №-дээх ыстаадаҕа биригэдиир Туприн И.А. кэргэнинээн Анна Константиновналыын, Туприн Д.И. кэргэнинээн Екатерина Спиридоновналыын уонна табаһыт уолаттар бары бааллар. Кинилэри кытта 2 №-дээх ыстаада биригэдьиирэ Попов В.Н. кэргэнинээн Попова П.К., кырачаан сиэннэрэ Сахая, 7 №-дээх ыстаадаттан Спиридонова А.А. анаан-минээн Прасковья Петровнаны көрсө кэлбиттэр. Кэлбит ыалдьыттарга тирии таҥаһы таҥыннаран кэбистилэр. Ыалдьыттарбыт биирдэ мааны бэйэлээх долганныы саҕынньахтаах Далбар Хотуттар буола түстүлэр. Түгэни мүччү туппакка үөр таба аттыгар хаартыскаҕа  түһүү буолла. Сымса туттунуулаах Ануфрий хаартыскаҕа түһээри баҕарбыт чэлкээ табабытын маамыктанан  тута оҕуста. Манна маҥан өҥнөөх маныыһыт ыт  кэлбит дьоҥҥо чугаһаабакка, миэхэ кэлэн эккэлээн эриллэр. Ону көрөн табаһыт уолаттар: «Арааһа, оскуолаҥ сытын ылар быһыылаах, үнүгэс сылдьан онно оҕолору батыһан барааччы», - дии-дии күлсэллэр. Буолуо даҕаны, оскуолабыт ааныгар кыһыннары-сайыннары оҕолору батыһан кэлбит ыт арааһа элбэх буолааччы.  Дьэ, онтон дьиэлээх хаһаайыттар дьиэҕэ чэйдэтэ ыҥырдылар. Чэйдии ыстаада биригэдьиирин  Туприн И.А. болоҕор киирдибит. Таһырдьаттан киирбиппит, болох иһэ хараҥа буолан, ыалдьыппыт Прасковья Петровна: «Уот суох дуо?» — диэбитинэн киирдэ. «Билигин сырдык буолан, уот мотуорун холбообоппут», - диэн быһаардылар дьиэлээхтэр. Остуолга туундара маанылаах аһа барыта тардыллыбыт. Аан маҥнай тыа киһи сиэринэн тоҥ балык кыһыллан сиэнилиннэ. Хаһаайка Анна Константиновна субайа, иһэ, тефтелэ олус минньигэс. Ил Түмэн депутата Голомарева Е.Х. дьиэлээх эдэр хаһаайкаҕа хотугу аҕыйах ахсааннаах норуоттар комитеттарын аатыттан Бочуоттаах грамотаны туттарда. Оттон Борисова П.П. бу эдэр ыалга олус үчүгэй бэлэҕи оҥордо. Наһаа үчүгэй сахалыы оһуордаах-мандардаах кыраһыабай көстүүлээх иһиттэри бэлэх уунна. Атын ыстаадалартан кэлбит ыалдьыт Далбар Хотуттарга эмиэ сахалыы иһиттэр туттарылыннылар. Дьиэ хаһаайына күн электричествотын биэрэр тэрили тутан олус үөрдэ. Дьэ, ол кэннэ итии чэйи иһэ-иһэ минньигэс астаах остуол тула ирэ-хоро кэпсэтии саҕаланна. П.П.Борисова кэлбит сыалын-соругун кэпсээтэ: «Мин Саха сирин «Матери  России» диэн хамсааһын региональнай тэриллиитин председателэ буолабын, улууска эһиэхэ тэрилтэ отделениетын аһа кэлбитим. Бэҕэһээ Сааскылаахха мунньахтаан дьахтар сэбиэтин саҥа састааба талылынна. Эһиэхэ 3 квота бэриллибитэ, ол эрэн, арааһа, эһигиттэн 5 киһи киириэн наада. Оттон манна тахсыбыт соругум диэн - бу көһө сылдьар олохтоох аҕыйах ахсааннаах норуот сокуонунан күөмчүлэнэр туох да быраапкыт суох курдук, ону депутаккыт Елена Христофоровналыын үлэлэһэн дьаһаллары ылыныахпыт. Ол иһин олоххутун кытта ыкса билсэ кэллим. Бу иннинэ Эбээн-Бытантай, Нерюнгри, Алдан табаһыттарыгар сылдьыбытым. Ол гынан баран маннык элбэх табаны саҥа көрдүм», - диэтэ. Онтон салгыы кэпсэтиигэ ыстаада биригэдьиирэ  Туприн И.А. кыттыста: «Быйыл 2300 табалааҕым, бу иһиттэн 500 табаны 3 №-дээх ыстаадаҕа биэрбитим, билигин 1800 табаны кыстатан туруорабыт.Табаһыт хамнаһа аҕыйах, кэргэттэрбит чуум үлэһитинэн үлэлииллэр. Көһө сылдьар дьиэбит - болох. Сарсын атын сиргэ көһүөхтээхпит, сайын күн көтө-көтө  көһүөххэ сөп. Кыһын өссө көһөн түспүт суурпутугар нэдиэлэ буолуохха син. Көһөр маршруппут хас биирдии  ыстаада киэнэ тус-туһунан буолар. Атын ыстаада маршрутугар киирбэппит. Мин манна таайым уонна убайым кыра бырааттарын кытта сылдьабын, кырдьык да родовой община курдукпут. Бэйэм 4 оҕолоохпун, олортон 3 оҕо бөһүөлэккэ интернакка олорон үөрэнэллэр. Кырам кыһыны быһа көһүспүтэ, аны билигин гриптээн бөһүөлэккэ хаалбыта. Ыстаадаҕа онон 4 дьиэ кэргэн үлэлиир, бииргэ төрөөбүт быраатым Ануфрий табалыыр. Бэйэм тыа хаһаайыстыбатын техникумун үөрэнэн бүтэрдим, аны үөрэхпин үрдэтэн ДьТХГА үөрэххэ киирбитим, билигин сессияҕа бараары сылдьабын. Инники өттүгэр туһалаах буолуо диэн, «Переработка мясных продуктов» идэни талбытым. Бу ыстаадаттан тыа хаһаайыстыбатын салаатыгар 4 киһи үөрэнэр».Улуустааҕы тыа хаһаайыс­тыбатын управлениетын салайааччыта Неустроев А.В.: «4 №-дээх  ыстаада 4 табаһыта тыа хаһаайыстыбатын салаатынан үөрэххэ киирбитэ. Онон инники өттүгэр тыа хаһаайыстыбатын үлэһиттэрин специалистара тахсыахтара диэн эрэллээхпит. Ыстаадаҕа 1200 таба эбэһээт баар буолуохтаах. Хамнас төһө киһи үлэлиириттэн тутулуктаах. Эбии төлөбүр суох, арай табаҕа «за сохранность» диэн  эбии төлөбүр баар. Дьиҥэр, ороскуоппут олус элбэх: ГСМ уонна оттук мас, таас чох. Таас чоҕу наймыламмыт үлэһиттэр дуогабарынан эрдэ бэлэмнииллэр. Улуус баһылыга  департамеҥҥа үлэлээбит буолан, барытын өйүүр уонна өйдүүр. Дьиҥэр, үлүгэр элбэх иэс төлөннө, онон билиҥҥитэ балаһыаньа оннук мөлтөх буолбатах».Улуус баһылыга Семенов И.И.: «Быйыл Үрүҥ Хайаҕа «переработка пууна» тутуллуохтаах, онно субсидия көрүлүннэ. Онон эти миэстэтигэр оҥорор, тутар буолуоххут. Уопсайынан, быһаччы бухгалтерияҕытын кытта кэпсэтиини бэйэҕит ыытыҥ. Табаһыттар үөрэнэллэрэ үчүгэй. Бу государствоттан көрүллэр гарантиялаах, бырайыас, орто хамнас эбэһээт сокуонунан төлөнөр. Эһиги чааһынай табалааххыт, ону эмиэ туһаныаххытын сөп». Кэпсэтиигэ улуус да, нэһилиэк да тумус  туттар Далбар Хотуна, Кладкин аатынан бириэмийэ лауреата, республикаҕа биллэр «Көс дьиэ кэргэн» кыайыылааҕа Прасковья Попова кыттыста: «Дьэ, биһиги саамай кыһалҕабыт, арааһа, бырайыас быһыылаах уонна профсоюз диэн тэрилтэбит сүппүтэ ыраатта. Аны санаторий туһунан түһээн да баттаппаппыт. Нэһилиэккэ быраас суох, эгэ, эрдэттэн профилактическай көрдөрүү кэлиэ дуо. Манна көһө сылдьан ыарыыбытын баалатан кэбиһэрбит элбэх. Аны бензин сыаната олус ыарыы турар, сороҕор олох да суох буолар. Табаҕа саҥа үлэлии тахсар оҕолорго туох да көмө суох. Мин икки учуутал кийииттэрдээхпин, хата, кинилэр хамнастаах буоланнар, саҥа көһөр болоҕу эрэйэ суох материал атыылаһан оҥостубуттара. Тус бэйэбит табаһыт хамнаһыгар ону оҥорор кыахпыт суох этэ. Саатар үөрэнэр оҕону бырайыастаан, туох эрэ көмөнү оҥороллоро буоллар диэн баҕалаахпыт. Мин 8 тыһыынча, аҕабыт ааҕыллыыта 20 тыһыынча солкуобай курдугу ылабыт. Ити кэпсэтэр чааһынай табаһыт бу рынок сыһыана сабардаан турдаҕына кыайан сайдыа суоҕа. Муниципальнай тэриллии баар буолан, аныаха диэри өйөнөн олоробут. Онтон атын былыр табабыт эстэн суох буолуо этэ.  Аны  тыа лааҕыра сайыны быһа оҕолору илдьэ сылдьарга көмөлөһөр, бородууктаны биэрэр. Ол эрэн онно оҕолору илдьэ сылдьарга, хамнас кыра да буоллар, төлөнөрө  наада», - диэн тоһоҕолоон эттэ.Спиридонова А.А.: «Эмп-томп кэлбэт, арай ыарыйдахха КМНС нөҥүө кэлэр эмтэр бааллар дииллэр. Ону ыарыйдаххына ылаҕын буоллаҕа. Баата, биинтэ, аптечка туһунан санаабаппыт даҕаны. Оройуон киинигэр да суох быһыылаах. Куоракка сакаастаан ыллаттарабыт. Хаһан бу балаһыанньа көнөрө буолла? Сайын оҕолор  лааҕырга кэллэхтэринэ түбүкпүт үксүүр».Борисова П.П.: «Көс олох» докумуона оҥоһулла илик. Арааһа, оҥоһуллар буоллаҕына, социальнай харалта уорганнарыгар сүктэриллэрэ буолуо, саамай кылаабынайа, регистрацияны ааһыаххытын наада. Онтон сокуоҥҥа киирэригэр депутаккытын кытта ылсан үлэлиэхпит, ол иһин бу иккиэн кэллибит».Голомарева Е.Х.: «Дьиҥэр, саҥа табаҕа тахсар эдэр ыалга 10 табаны босхо биэрии туһунан кэпсэтии барбыта, иккис оҕо төрөөтөҕүнэ эмиэ 10 таба биэрии диэн эмиэ баар. Аны дьиэ-уот туттарга квота кэлэр буолуохтаах, СР тыатын хаһаайыстыбатын министерствотын нөҥүө. Эһиэхэ хайдаҕый?»Улуус баьылыга Семенов И.И.: «Минсельхоз ИЖС бырагарааматын нөҥүө квота сылын аайы кэлэр. Быйыл 4 дьиэҕэ квота баар. Россияҕа саамай элбэх табалаах кыраай урут-уруккуттан Ямал сирэ буолар. Онно ураһанан сылдьан көһөллөр, ол ураһаларыгар пропискалаахтар. Ол оннугар биригэдьииргэ дьиэ туталлар, онно «гостевой дом» курдук табаһыт барыта киирэр. Онно холоотоххо биһиги табаһыттарбыт бары дэриэбинэҕэ чааһынай дьиэлээхтэр».2 №-дээх ыстаада биригэдьиирэ Попов В.Н.: «Кэтэх табаны туттарар буоллахха, субсидия эҥин инники өттүгэр көрүллүө дуо? Кэтэх табабытын бэйэбит сиибит, сыл устата син хара баһаамы. Онтон ордугун син туттарыахха сөп этэ.Улуустааҕы тыа хаһаайыстыбатын управлениетын салайааччыта Неустроев А.В.: «Дуогабар оҥостуннаххына субсидия көрүллэр. Чэ, бэйэҕитигэр туталлар, онтон көстөн иһэр ини. Субсидияланан киилэтигэр  281 солк. буолара буолуо».4 №-дээх ыстаада табаһыта Туприн А.А.: «Мин быйыл үөрэххэ киирэн, кулун тутар ыйга сессиябар бараары сылдьабын. Ыҥырыыбын тута иликпин. Бу ыйга таба сүүрдүүтэ саамай кэтэһэр бырааһынньыкпыт буолар. Онон наһаа табыгаһа суох кэмҥэ түбэһэр эбит слетпут, дьиҥэр, тохсунньуга эбитэ буоллар үчүгэй буолуо этэ. Бырайыаспын кэллэхпинэ төлүүллэр үһү. Кыра хамнастаах киһиэхэ моһуок. Хата, кэргэним хамнастаах учуутал буолан барабын ини».Чэ, ити курдук ыйытыктар олус элбэхтэр, биир остуол быыһыгар хоруйу кыайан биэрбэккин быһыылаах. Арыгы атыытын эмиэ таарыйан ыллыбыт. Ол эрэн, «Арыгыны батар киһи табаһыт буолбат, арыгылаан сүтэр буоллаҕына табыллыбат, үлэ сырыыптанар, онон арыгыһыт табаһыт суох», - диэн быһа-бааччы хоруйу иһиттибит. Ыалдьыттар төттөрү барарга бэлэмнэннилэр. Вездеходка киириэх иннинэ табаһыттартан интервью ыллыбыт, видеосюжет уһулунна. Хомунан олордубут, кабина иннигэр олорон вездеход суоппарын кытта Прасковья Петровна кэпсэтэр. Романов Николай, Хаҥалас ыччата, манна кэлбитэ номнуо 30 сыл буолла. 9 сыл табаһыттаан, онтон механизатор идэлээх буолан үлэлээбитэ ырааппыт киһи. Кини 7 оҕолооҕун истэн соһуйаллар. Хастара ханна, туох үлэһит буолбуттарын туоһулаһаллар. Тыа боростуой, аҕыйах хамнастаах үлэһит киһитэ оҕолорун туһунан күө-дьаа кэпсиир, ордук бырайыас ыараханын, харчыта барыта онно кутулларын, бэйэтэ төрөөбүт түөлбэтигэр барбатаҕа ырааппытын туһунан кэпсээбитин курутуйа иһиттим. Үлэлиир техника эргэрэрин, бу техника 2007 сылтан сылдьарын, алтыс хаһаайына буоларын биллим. Наадалаах техника государство өйөбүлэ суох кэлбэтэ чуолкай. Онон бу боппуруоска туһааннаах дьон үлэлэһиэхтэрэ диэн эрэнэбин. Эмиэ балтараа чаас айаннаан кэллибит, «буранынан» айаннааччылар кэлбиттэрэ ырааппыт, ол эрэн Иван Иванович олус тоҥмутун билэн аһына санаатым. Араастаан да саҥардарбыт, норуот туһугар сүгүллүбүт эбээһинэс ирдиирин тутуһан, арыаллыы кэлэн сырыттаҕа улуус баһылыга. Идэтинэн тыа хаһаайыстыбатын специалиһа буолан, чуолкай эппиэти биэрэрин сэҥээрэ иһиттим. Ыалдьыттарым Анна Константиновнаҕа фрукта кэһиилэрин илдьэ бардылар уонна дьиэлэрин-уоттарын кытта билсэр санаалаахтарын эттилэр. Онон быраһаайдаһан илии тутуһан, президент тэҥнээх хотунун көрөн астынным. Далбар хотуттар, норуот туһугар өссө тахсыылаахтык үлэлээҥ диэн алгыы хаалабын! Тыам сирин боростуой табаһыта, ыарахан түбүктээх үлэҕит куруук үрдүктүк сыаналана турдун! Өбүгэбит төрүт дьарыга умнуллубатын, эһиги ыччаттаргыт бу үлэни сайыннаран, инники кирбиилэри өрө дабайыҥ!«Школа Арктики в СМИ» диплом хаһаайката, нэһилиэк депутата Н.П.Туприна.